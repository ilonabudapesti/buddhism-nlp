Saṃyutta Nikāya, sagāthāvaggo, 5. bhikkhunīsaṃyuttaṃ, 1. āḷavikāsuttaṃ n (SN 5.1)

♦ 162. evaṃ T.1.188 V.1.151 P.1.128 M.1.129 me sutaṃ — ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. atha kho āḷavikā bhikkhunī pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. sāvatthiyaṃ piṇḍāya caritvā pacchābhattaṃ piṇḍapātapaṭikkantā yena andhavanaṃ tenupasaṅkami vivekatthinī. atha kho māro pāpimā āḷavikāya bhikkhuniyā bhayaṃ chambhitattaṃ lomahaṃsaṃ uppādetukāmo vivekamhā cāvetukāmo yena āḷavikā bhikkhunī tenupasaṅkami; upasaṅkamitvā āḷavikaṃ bhikkhuniṃ gāthāya ajjhabhāsi —
♦ “natthi nissaraṇaṃ loke, kiṃ vivekena kāhasi.
♦ bhuñjassu kāmaratiyo, māhu pacchānutāpinī”ti.
♦ atha kho āḷavikāya bhikkhuniyā etadahosi — “ko nu khvāyaṃ manusso vā amanusso vā gāthaṃ bhāsatī”ti? atha kho āḷavikāya bhikkhuniyā etadahosi — “māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo vivekamhā cāvetukāmo gāthaṃ bhāsatī”ti. atha kho āḷavikā bhikkhunī “māro ayaṃ pāpimā” iti viditvā māraṃ pāpimantaṃ T.1.189 gāthāhi paccabhāsi —
♦ “atthi nissaraṇaṃ loke, paññāya me suphussitaṃ VAR.
♦ pamattabandhu pāpima, na tvaṃ jānāsi taṃ padaṃ.
♦ “sattisūlūpamā V.1.152 kāmā, khandhāsaṃ adhikuṭṭanā.
♦ yaṃ tvaṃ kāmaratiṃ brūsi, arati mayha sā ahū”ti.
♦ atha P.1.129 kho māro pāpimā “jānāti maṃ āḷavikā bhikkhunī”ti dukkhī dummano tatthevantaradhāyīti.

Saṃyutta Nikāya, sagāthāvaggo, 5. bhikkhunīsaṃyuttaṃ, 2. somāsuttaṃ n (SN 5.2)

♦ 163. sāvatthinidānaṃ M.1.130. atha kho somā bhikkhunī pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. sāvatthiyaṃ piṇḍāya caritvā pacchābhattaṃ piṇḍapātapaṭikkantā yena andhavanaṃ tenupasaṅkami divāvihārāya. andhavanaṃ ajjhogāhetvā aññatarasmiṃ rukkhamūle divāvihāraṃ nisīdi. atha kho māro pāpimā somāya bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo yena somā bhikkhunī tenupasaṅkami; upasaṅkamitvā somaṃ bhikkhuniṃ gāthāya ajjhabhāsi —
♦ “yaṃ taṃ isīhi pattabbaṃ, ṭhānaṃ durabhisambhavaṃ.
♦ na taṃ dvaṅgulapaññāya, sakkā pappotumitthiyā”ti.
♦ atha kho somāya bhikkhuniyā etadahosi — “ko nu khvāyaṃ manusso vā amanusso vā gāthaṃ bhāsatī”ti? atha kho somāya bhikkhuniyā T.1.190 etadahosi — “māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī”ti. atha kho somā bhikkhunī “māro ayaṃ pāpimā” iti viditvā māraṃ pāpimantaṃ gāthāhi paccabhāsi —
♦ “itthibhāvo kiṃ kayirā, cittamhi susamāhite.
♦ ñāṇamhi vattamānamhi, sammā dhammaṃ vipassato.
♦ “yassa V.1.153 nūna siyā evaṃ, itthāhaṃ purisoti vā.
♦ kiñci vā pana aññasmi VAR, taṃ māro vattumarahatī”ti.
♦ atha kho māro pāpimā “jānāti maṃ somā bhikkhunī”ti dukkhī dummano tatthevantaradhāyīti.


Saṃyutta Nikāya, sagāthāvaggo, 5. bhikkhunīsaṃyuttaṃ, 3. kisāgotamīsuttaṃ (SN 5.3)

♦ 164. sāvatthinidānaṃ. atha kho kisāgotamī bhikkhunī pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. sāvatthiyaṃ piṇḍāya caritvā pacchābhattaṃ piṇḍapātapaṭikkantā P.1.130 yena andhavanaṃ tenupasaṅkami M.1.131, divāvihārāya. andhavanaṃ ajjhogāhetvā aññatarasmiṃ rukkhamūle divāvihāraṃ nisīdi. atha kho māro pāpimā kisāgotamiyā bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo yena kisāgotamī bhikkhunī tenupasaṅkami; upasaṅkamitvā kisāgotamiṃ bhikkhuniṃ gāthāya ajjhabhāsi —
♦ “kiṃ T.1.191 nu tvaṃ mataputtāva, ekamāsi rudammukhī.
♦ vanamajjhagatā ekā, purisaṃ nu gavesasī”ti.
♦ atha kho kisāgotamiyā bhikkhuniyā etadahosi — “ko nu khvāyaṃ manusso vā amanusso vā gāthaṃ bhāsatī”ti? atha kho kisāgotamiyā bhikkhuniyā etadahosi — “māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī”ti.
♦ atha kho kisāgotamī bhikkhunī “māro ayaṃ pāpimā” iti viditvā māraṃ pāpimantaṃ gāthāhi paccabhāsi —
♦ “accantaṃ V.1.154 mataputtāmhi, purisā etadantikā.
♦ na socāmi na rodāmi, na taṃ bhāyāmi āvuso.
♦ “sabbattha vihatā nandī, tamokkhandho padālito.
♦ jetvāna maccuno VAR senaṃ, viharāmi anāsavā”ti.
♦ atha kho māro pāpimā “jānāti maṃ kisāgotamī bhikkhunī”ti dukkhī dummano tatthevantaradhāyīti.


Saṃyutta Nikāya, sagāthāvaggo, 5. bhikkhunīsaṃyuttaṃ, 4. vijayāsuttaṃ n (SN 5.4)

♦ 165. sāvatthinidānaṃ. atha kho vijayā bhikkhunī pubbaṇhasamayaṃ nivāsetvā ... pe ... aññatarasmiṃ rukkhamūle divāvihāraṃ nisīdi. atha kho māro pāpimā vijayāya bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo yena vijayā bhikkhunī tenupasaṅkami; upasaṅkamitvā vijayaṃ bhikkhuniṃ gāthāya ajjhabhāsi —
♦ “daharā T.1.192 M.1.132 P.1.131 tvaṃ rūpavatī, ahañca daharo susu.
♦ pañcaṅgikena turiyena, ehayyebhiramāmase”ti VAR.
♦ atha kho vijayāya bhikkhuniyā etadahosi — “ko nu khvāyaṃ manusso vā amanusso vā gāthaṃ bhāsatī”ti? atha kho vijayāya bhikkhuniyā etadahosi — “māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī”ti. atha kho vijayā bhikkhunī “māro ayaṃ pāpimā” iti viditvā māraṃ pāpimantaṃ gāthāhi paccabhāsi —
♦ “rūpā saddā rasā gandhā, phoṭṭhabbā ca manoramā.
♦ niyyātayāmi tuyheva, māra nāhaṃ tenatthikā.
♦ “iminā V.1.155 pūtikāyena, bhindanena pabhaṅgunā.
♦ aṭṭīyāmi harāyāmi, kāmataṇhā samūhatā.
♦ “ye ca rūpūpagā sattā, ye ca arūpaṭṭhāyino VAR.
♦ yā ca santā samāpatti, sabbattha vihato tamo”ti.
♦ atha kho māro pāpimā “jānāti maṃ vijayā bhikkhunī”ti dukkhī dummano tatthevantaradhāyīti.


Saṃyutta Nikāya, sagāthāvaggo, 5. bhikkhunīsaṃyuttaṃ, 5. uppalavaṇṇāsuttaṃ n (SN 5.5)

♦ 166. sāvatthinidānaṃ. atha kho uppalavaṇṇā bhikkhunī pubbaṇhasamayaṃ nivāsetvā ... pe ... aññatarasmiṃ supupphitasālarukkhamūle aṭṭhāsi. atha T.1.193 kho māro pāpimā uppalavaṇṇāya bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo yena uppalavaṇṇā bhikkhunī tenupasaṅkami; upasaṅkamitvā uppalavaṇṇaṃ bhikkhuniṃ gāthāya ajjhabhāsi —
♦ “supupphitaggaṃ upagamma bhikkhuni,
♦ ekā tuvaṃ tiṭṭhasi sālamūle.
♦ na catthi te dutiyā vaṇṇadhātu,
♦ bāle na tvaṃ bhāyasi dhuttakānan”ti.
♦ atha M.1.133 kho uppalavaṇṇāya bhikkhuniyā etadahosi — “ko P.1.132 nu khvāyaṃ manusso vā amanusso vā gāthaṃ bhāsatī”ti? atha kho uppalavaṇṇāya bhikkhuniyā etadahosi — “māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī”ti. atha kho uppalavaṇṇā bhikkhunī “māro ayaṃ pāpimā” iti viditvā māraṃ pāpimantaṃ gāthāhi paccabhāsi —
♦ “sataṃ V.1.156 sahassānipi dhuttakānaṃ,
♦ idhāgatā tādisakā bhaveyyuṃ.
♦ lomaṃ na iñjāmi na santasāmi,
♦ na māra bhāyāmi tamekikāpi.
♦ “esā antaradhāyāmi, kucchiṃ vā pavisāmi te.
♦ pakhumantarikāyampi, tiṭṭhantiṃ maṃ na dakkhasi.
♦ “cittasmiṃ T.1.194 vasībhūtāmhi, iddhipādā subhāvitā.
♦ sabbabandhanamuttāmhi, na taṃ bhāyāmi āvuso”ti.
♦ atha kho māro pāpimā “jānāti maṃ uppalavaṇṇā bhikkhunī”ti dukkhī dummano tatthevantaradhāyīti.

