Vinaya Piṭaka, parivārapāḷi, pañcavaggo, 1. kammavaggo n

♦ 482. cattāri T..538 P.5.220 M..380 V..406 kammāni. apalokanakammaṃ, ñattikammaṃ, ñattidutiyakammaṃ, ñatticatutthakammaṃ — imāni cattāri kammāni. katihākārehi vipajjanti? imāni cattāri kammāni pañcahākārehi vipajjanti — vatthuto vā ñattito vā anussāvanato vā sīmato vā parisato vā.

♦ 485. kathaṃ M..381 anussāvanato kammāni vipajjanti? pañcahākārehi P.5.221 anussāvanato kammāni vipajjanti — vatthuṃ na parāmasati, saṅghaṃ na parāmasati, puggalaṃ na parāmasati, sāvanaṃ hāpeti, akāle vā sāveti — imehi pañcahākārehi anussāvanato kammāni vipajjanti.