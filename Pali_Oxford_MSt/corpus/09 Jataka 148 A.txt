Khuddaka Nikāya, jātaka-aṭṭhakathā, (paṭhamo bhāgo), 1. ekakanipāto, 15. kakaṇṭakavaggo n,
[148] 8. siṅgālajātakavaṇṇanā

♦ nāhaṃ P.1.501 punaṃ na ca punanti idaṃ satthā jetavane viharanto kilesaniggahaṃ ārabbha kathesi. sāvatthiyaṃ kira pañcasatamattā sahāyakā mahāvibhavā seṭṭhiputtā satthu dhammadesanaṃ sutvā sāsane uraṃ datvā pabbajitvā jetavane antokoṭisanthāre vihariṃsu. athekadivasaṃ tesaṃ aḍḍharattasamaye kilesanissito saṅkappo uppajji. te ukkaṇṭhitvā M.1.527 attanā jahitakilese puna gaṇhituṃ cittaṃ uppādayiṃsu. atha satthā aḍḍharattasamanantare sabbaññutaññāṇadaṇḍadīpakaṃ ukkhipitvā “katarāya nu kho ratiyā jetavane bhikkhū viharantī”ti bhikkhūnaṃ ajjhāsayaṃ olokento tesaṃ bhikkhūnaṃ abbhantare kāmarāgasaṅkappassa uppannabhāvaṃ aññāsi. satthā ca nāma ekaputtikā itthī attano puttaṃ viya, ekacakkhuko puriso cakkhuṃ viya attano sāvake V.1.478 rakkhati. pubbaṇhādīsu yasmiṃ yasmiṃ samaye tesaṃ kilesā uppajjanti, te tesaṃ kilese tato paraṃ vaḍḍhituṃ adatvā tasmiṃ tasmiṃyeva samaye niggaṇhāti. tenassa etadahosi “ayaṃ cakkavattirañño antonagareyeva corānaṃ uppannakālo viya vattati, idāneva tesaṃ dhammadesanaṃ katvā te kilese niggaṇhitvā arahattaṃ dassāmī”ti. so surabhigandhakuṭito nikkhamitvā madhurassarena “ānandā”ti āyasmantaṃ dhammabhaṇḍāgārikaṃ ānandattheraṃ āmantesi. thero “kiṃ, bhante”ti āgantvā vanditvā aṭṭhāsi. “ānanda, yattakā bhikkhū antokoṭisanthāre viharanti, sabbeva gandhakuṭipariveṇe sannipātehī”ti. evaṃ kirassa ahosi “sacāhaṃ teyeva pañcasate bhikkhū pakkosāpessāmi. ‘satthārā no abbhantare kilesānaṃ uppannabhāvo ñāto’ti saṃviggamānasā dhammadesanaṃ sampaṭicchituṃ na sakkhissantī”ti. tasmā “sabbe sannipātehī”ti āha. thero “sādhu, bhante”ti avāpuraṇaṃ ādāya pariveṇena pariveṇaṃ āhiṇḍitvā sabbe bhikkhū gandhakuṭipariveṇe sannipātetvā buddhāsanaṃ paññapesi.

♦ satthā pallaṅkaṃ ābhujitvā ujuṃ kāyaṃ paṇidhāya silāpathaviyaṃ patiṭṭhahamāno sineru viya paññatte buddhāsane nisīdi āveḷāveḷā yamakayamakā chabbaṇṇaghanabuddharasmiyo vissajjento. tāpi rasmiyo pātimattā chattamattā kūṭāgārakucchimattā chijjitvā chijjitvā gaganatale vijjulatā viya sañcariṃsu, aṇṇavakucchiṃ khobhetvā bālasūriyuggamanakālo viya ahosi. bhikkhusaṅghopi satthāraṃ vanditvā garucittaṃ paccupaṭṭhapetvā rattakambalasāṇiyā parikkhipanto viya parivāretvā nisīdi. satthā brahmassaraṃ nicchārento bhikkhū āmantetvā P.1.502 “na, bhikkhave, bhikkhunā nāma kāmavitakkaṃ byāpādavitakkaṃ vihiṃsāvitakkanti ime M.1.528 tayo akusalavitakke vitakketuṃ vaṭṭati. anto uppannakileso hi ‘parittako’ti avamaññituṃ na vaṭṭati, kileso nāma paccāmittasadiso. paccāmitto ca khuddako nāma natthi, okāsaṃ labhitvā vināsameva pāpeti, evameva appamattakopi kileso uppajjitvā vaḍḍhituṃ labhanto mahāvināsaṃ pāpeti. kileso nāmesa halāhalavisūpamo uppāṭitacchavigaṇḍasadiso āsīvisapaṭibhāgo asaniaggisadiso allīyituṃ na yutto āsaṅkitabbo. uppannuppannakkhaṇeyeva paṭisaṅkhānabalena bhāvanābalena yathā muhuttampi hadaye aṭṭhatvā paduminipattā udakabindu viya vivaṭṭati, evaṃ pajahitabbo. porāṇakapaṇḍi tāpi appamattakampi kilesaṃ garahitvā yathā puna abbhantare nuppajjati, evaṃ niggaṇhiṃsū”ti vatvā atītaṃ āhari.

♦ atīte bārāṇasiyaṃ brahmadatte rajjaṃ kārente bodhisatto siṅgālayoniyaṃ paṭisandhiṃ gahetvā araññe V.1.479 nadītīre nivāsaṃ kappesi. atheko jarahatthī gaṅgātīre kālamakāsi. siṅgālo gocarappasuto taṃ matahatthisarīraṃ disvā “mahā me gocaro uppanno”ti gantvā taṃ soṇḍe ḍaṃsi, naṅgalīsāya daṭṭhakālo viya ahosi. so “natthettha khāditabbayuttakan”ti dantesu ḍaṃsi, thambhe daṭṭhakālo viya ahosi. kaṇṇe ḍaṃsi, suppakoṭiyaṃ daṭṭhakālo viya ahosi. udare ḍaṃsi, kusūle daṭṭhakālo viya ahosi. pāde ḍaṃsi, udukkhale daṭṭhakālo viya ahosi. naṅguṭṭhe ḍaṃsi, musale daṭṭhakālo viya ahosi. so “etthāpi natthi khāditabbayuttakan”ti sabbattha assādaṃ alabhanto vaccamagge ḍaṃsi, mudupūve daṭṭhakālo viya ahosi. so “laddhaṃ dāni me imasmiṃ sarīre mudu khāditabbayuttakaṭṭhānan”ti tato paṭṭhāya khādanto antokucchiṃ pavisitvā vakkahadayādīni khāditvā pipāsitakāle lohitaṃ pivitvā nipajjitukāmakāle udaraṃ pattharitvā nipajjati.

♦ athassa etadahosi — “idaṃ hatthisarīraṃ mayhaṃ nivāsasukhatāya gehasadisaṃ, khāditukāmatāya sati pahūtamaṃsaṃ, kiṃ dāni me aññattha kamman”ti M.1.529 so aññattha agantvā hatthikucchiyaṃyeva maṃsaṃ khāditvā vasati. gacchante gacchante kāle nidāghe vātasamphassena ceva sūriyarasmisantāpena ca taṃ kuṇapaṃ sussitvā P.1.503 valiyo gaṇhi, siṅgālassa paviṭṭhadvāraṃ pihitaṃ, antokucchiyaṃ andhakāro ahosi. siṅgālassa lokantarikanivāso viya jāto. kuṇape sussante maṃsampi sussi, lohitampi pacchijji. so nikkhamanadvāraṃ alabhanto bhayappatto hutvā sandhāvanto ito cito ca paharitvā nikkhamanadvāraṃ pariyesamāno vicarati. evaṃ tasmiṃ ukkhaliyaṃ piṭṭhapiṇḍi viya antokucchiyaṃ paccamāne katipāhaccayena mahāmegho pāvassi. atha naṃ kuṇapaṃ temetvā uṭṭhāya pakatisaṇṭhānena aṭṭhāsi. vaccamaggo vivaṭo hutvā tārakā viya paññāyi. siṅgālo taṃ chiddaṃ disvā “idāni me jīvitaṃ laddhan”ti yāva hatthisīsā paṭikkamitvā vegena pakkhanditvā vaccamaggaṃ sīsena paharitvā nikkhami. tassa sañchannasarīrattā sabbalomāni vaccamagge allīyiṃsu. so tālakkhandhasadisena nillomena sarīrena ubbiggacitto muhuttaṃ dhāvitvā nivattitvā nisinno sarīraṃ oloketvā “idaṃ dukkhaṃ mayhaṃ na aññena kataṃ, lobhahetu pana lobhakāraṇā lobhaṃ nissāya mayā etaṃ kataṃ, ito dāni paṭṭhāya na lobhavasiko bhavissāmi, puna hatthisarīraṃ nāma na pavisissāmī”ti saṃviggahadayo hutvā imaṃ gāthamāha —

♦ 148.

♦ “nāhaṃ punaṃ na ca punaṃ, na cāpi apunappunaṃ.

♦ hatthibondiṃ pavekkhāmi, tathā hi bhayatajjito”ti.

♦ tattha V.1.480 na cāpi apunappunanti a-kāro nipātamatto. ayaṃ panetissā sakalāyapi gāthāya attho — ahañhi ito puna, tato ca punāti vuttavārato puna tatopi ca punappunaṃ vāraṇasarīrasaṅkhātaṃ hatthibondiṃ na pavekkhāmi. kiṃkāraṇā? tathā hi bhayatajjito, tathā hi ahaṃ imasmiññeva pavesane bhayatajjito maraṇabhayena santāsaṃ saṃvegaṃ āpāditoti.

♦ evañca M.1.530 pana vatvā tatova palāyitvā puna taṃ vā aññaṃ vā hatthisarīraṃ nivattitvāpi na olokesi. tato paṭṭhāya na lobhavasiko ahosi.

♦ satthā imaṃ dhammadesanaṃ āharitvā “bhikkhave, anto uppannakilesassa nāma vaḍḍhituṃ adatvā tattha tattheva naṃ niggaṇhituṃ vaṭṭatī”ti P.1.504 vatvā saccāni pakāsetvā jātakaṃ samodhānesi. saccapariyosāne pañcasatāpi te bhikkhū arahatte patiṭṭhahiṃsu, avasesesu keci sotāpannā, keci sakadāgāmino, keci anāgāmino ahesuṃ. tadā siṅgālo ahameva ahosinti.

♦ siṅgālajātakavaṇṇanā aṭṭhamā.
∴
