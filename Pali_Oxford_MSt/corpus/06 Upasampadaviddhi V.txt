Vinaya Piṭaka, mahāvaggapāḷi, 1. mahākhandhako, 63. upasampadāvidhi

♦ 125. tena M..130 kho pana samayena upasampannā dissanti kuṭṭhikāpi gaṇḍikāpi kilāsikāpi sosikāpi apamārikāpi. bhagavato etamatthaṃ ārocesuṃ. anujānāmi, bhikkhave, upasampādentena terasa VAR antarāyike dhamme pucchituṃ. evañca pana, bhikkhave, pucchitabbo — “santi te evarūpā ābādhā — kuṭṭhaṃ, gaṇḍo, kilāso, soso, apamāro? manussosi V..119? purisosi? bhujissosi? aṇaṇosi? nasi rājabhaṭo? anuññātosi mātāpitūhi? paripuṇṇavīsativassosi? paripuṇṇaṃ te pattacīvaraṃ? kiṃnāmosi? konāmo te upajjhāyo”ti?
♦ tena kho pana samayena bhikkhū ananusiṭṭhe upasampadāpekkhe antarāyike dhamme pucchanti. upasampadāpekkhā vitthāyanti, maṅkū honti, na sakkonti vissajjetuṃ. bhagavato etamatthaṃ ārocesuṃ. anujānāmi, bhikkhave, paṭhamaṃ anusāsitvā pacchā antarāyike P.1.94 dhamme pucchitunti.
♦ tattheva saṅghamajjhe anusāsanti. upasampadāpekkhā tatheva vitthāyanti, maṅkū honti, na sakkonti vissajjetuṃ. bhagavato etamatthaṃ ārocesuṃ. anujānāmi, bhikkhave, ekamantaṃ anusāsitvā saṅghamajjhe antarāyike dhamme pucchituṃ. evañca pana, bhikkhave, anusāsitabbo —
♦ 126. paṭhamaṃ upajjhaṃ gāhāpetabbo. upajjhaṃ gāhāpetvā T.1.189 pattacīvaraṃ ācikkhitabbaṃ — ayaṃ te patto, ayaṃ saṅghāṭi, ayaṃ uttarāsaṅgo, ayaṃ antaravāsako. gaccha, amumhi okāse tiṭṭhāhīti.
♦ bālā abyattā anusāsanti. duranusiṭṭhā upasampadāpekkhā vitthāyanti, maṅkū honti, na sakkonti vissajjetuṃ. bhagavato etamatthaṃ ārocesuṃ. na, bhikkhave, bālena abyattena anusāsitabbo. yo anusāseyya, āpatti dukkaṭassa. anujānāmi, bhikkhave, byattena bhikkhunā paṭibalena anusāsitunti.
♦ asammatā anusāsanti. bhagavato etamatthaṃ ārocesuṃ. na, bhikkhave, asammatena anusāsitabbo. yo anusāseyya, āpatti dukkaṭassa. anujānāmi M..131, bhikkhave, sammatena anusāsituṃ. evañca pana, bhikkhave, sammannitabbo VAR — attanā vā VAR attānaṃ sammannitabbaṃ, parena vā paro sammannitabbo.
♦ kathañca V..120 attanāva attānaṃ sammannitabbaṃ? byattena bhikkhunā paṭibalena saṅgho ñāpetabbo — “suṇātu me, bhante, saṅgho. itthannāmo itthannāmassa āyasmato upasampadāpekkho. yadi saṅghassa pattakallaṃ, ahaṃ itthannāmaṃ anusāseyyan”ti. evaṃ attanāva attānaṃ sammannitabbaṃ.
♦ kathañca pana parena paro sammannitabbo? byattena bhikkhunā paṭibalena saṅgho ñāpetabbo — “suṇātu me, bhante, saṅgho. itthannāmo itthannāmassa āyasmato upasampadāpekkho. yadi saṅghassa pattakallaṃ, itthannāmo itthannāmaṃ anusāseyyā”ti T.1.190. evaṃ parena paro sammannitabbo.
♦ tena sammatena bhikkhunā upasampadāpekkho upasaṅkamitvā evamassa vacanīyo — “suṇasi, itthannāma, ayaṃ te saccakālo bhūtakālo. yaṃ jātaṃ taṃ saṅghamajjhe pucchante santaṃ atthīti vattabbaṃ, asantaṃ natthī”ti vattabbaṃ. mā kho vitthāyi, mā kho maṅku ahosi. evaṃ taṃ pucchissanti — “santi te evarūpā ābādhā — kuṭṭhaṃ, gaṇḍo, kilāso, soso, apamāro? manussosi? purisosi? bhujissosi? aṇaṇosi? nasi rājabhaṭo? anuññātosi mātāpitūhi? paripuṇṇavīsativassosi? paripuṇṇaṃ te pattacīvaraṃ? kiṃnāmosi? konāmo te upajjhāyo”ti?
♦ ekato āgacchanti. na, bhikkhave, ekato āgantabbaṃ. anusāsakena paṭhamataraṃ āgantvā saṅgho ñāpetabbo — “suṇātu me, bhante, saṅgho. itthannāmo itthannāmassa āyasmato upasampadāpekkho P.1.95. anusiṭṭho so mayā. yadi saṅghassa pattakallaṃ, itthannāmo āgaccheyyā”ti. āgacchāhīti vattabbo.
♦ ekaṃsaṃ uttarāsaṅgaṃ kārāpetvā bhikkhūnaṃ pāde vandāpetvā ukkuṭikaṃ nisīdāpetvā añjaliṃ paggaṇhāpetvā upasampadaṃ yācāpetabbo — “saṅghaṃ, bhante, upasampadaṃ yācāmi. ullumpatu maṃ, bhante, saṅgho anukampaṃ upādāya. dutiyampi, bhante, saṅghaṃ upasampadaṃ yācāmi. ullumpatu maṃ, bhante, saṅgho anukampaṃ M..132 upādāya. tatiyampi, bhante, saṅghaṃ upasampadaṃ yācāmi. ullumpatu maṃ T.1.191, bhante, saṅgho anukampaṃ upādāyā”ti. byattena bhikkhunā paṭibalena saṅgho ñāpetabbo —
♦ “suṇātu me, bhante, saṅgho. ayaṃ itthannāmo itthannāmassa āyasmato upasampadāpekkho. yadi V..121 saṅghassa pattakallaṃ, ahaṃ itthannāmaṃ antarāyike dhamme puccheyyan”ti? suṇasi, itthannāma, ayaṃ te saccakālo bhūtakālo. yaṃ jātaṃ taṃ pucchāmi. santaṃ atthīti vattabbaṃ, asantaṃ natthīti vattabbaṃ. santi te evarūpā ābādhā — kuṭṭhaṃ gaṇḍo kileso soso apamāro, manussosi, purisosi, bhujissosi, aṇaṇosi, nasi rājabhaṭo, anuññātosi mātāpitūhi, paripuṇṇavīsativassosi, paripuṇṇaṃ te pattacīvaraṃ, kiṃnāmosi, konāmo te upajjhāyoti? byattena bhikkhunā paṭibalena saṅgho ñāpetabbo —
♦ 127. “suṇātu me, bhante, saṅgho. ayaṃ itthannāmo itthannāmassa āyasmato upasampadāpekkho, parisuddho antarāyikehi dhammehi, paripuṇṇassa pattacīvaraṃ. itthannāmo saṅghaṃ upasampadaṃ yācati itthannāmena upajjhāyena. yadi saṅghassa pattakallaṃ, saṅgho itthannāmaṃ upasampādeyya itthannāmena upajjhāyena. esā ñatti.
♦ “suṇātu me, bhante, saṅgho. ayaṃ itthannāmo itthannāmassa āyasmato upasampadāpekkho, parisuddho antarāyikehi dhammehi, paripuṇṇassa pattacīvaraṃ. itthannāmo saṅghaṃ upasampadaṃ yācati itthannāmena upajjhāyena. saṅgho itthannāmaṃ upasampādeti itthannāmena upajjhāyena T.1.192. yassāyasmato khamati itthannāmassa upasampadā itthannāmena upajjhāyena, so tuṇhassa; yassa nakkhamati, so bhāseyya.
♦ “dutiyampi etamatthaṃ vadāmi — suṇātu me, bhante, saṅgho. ayaṃ itthannāmo itthannāmassa āyasmato upasampadāpekkho, parisuddho antarāyikehi dhammehi, paripuṇṇassa pattacīvaraṃ. itthannāmo saṅghaṃ upasampadaṃ yācati itthannāmena upajjhāyena. saṅgho itthannāmaṃ upasampādeti itthannāmena upajjhāyena. yassāyasmato khamati itthannāmassa upasampadā itthannāmena upajjhāyena, so tuṇhassa; yassa nakkhamati, so bhāseyya.
♦ “tatiyampi M..133 etamatthaṃ vadāmi — suṇātu me, bhante, saṅgho. ayaṃ itthannāmo itthannāmassa āyasmato upasampadāpekkho, parisuddho antarāyikehi dhammehi, paripuṇṇassa pattacīvaraṃ. itthannāmo saṅghaṃ upasampadaṃ yācati itthannāmena upajjhāyena. saṅgho itthannāmaṃ upasampādeti itthannāmena upajjhāyena. yassāyasmato khamati itthannāmassa upasampadā itthannāmena upajjhāyena, so tuṇhassa; yassa nakkhamati, so bhāseyya.
♦ “upasampanno V..122 saṅghena itthannāmo itthannāmena upajjhāyena. khamati saṅghassa, tasmā tuṇhī, evametaṃ dhārayāmī”ti.
♦ upasampadākammaṃ niṭṭhitaṃ.

Vinaya Piṭaka, mahāvaggapāḷi, 1. mahākhandhako, 64. cattāro nissayā

♦ 128. tāvadeva chāyā metabbā, utuppamāṇaṃ ācikkhitabbaṃ, divasabhāgo T.1.193 ācikkhitabbo, saṅgīti ācikkhitabbā P.1.96, cattāro nissayā ācikkhitabbā VAR —
♦ “piṇḍiyālopabhojanaṃ nissāya pabbajjā. tattha te yāvajīvaṃ ussāho karaṇīyo. atirekalābho — saṅghabhattaṃ, uddesabhattaṃ, nimantanaṃ, salākabhattaṃ, pakkhikaṃ, uposathikaṃ, pāṭipadikaṃ.
♦ “paṃsukūlacīvaraṃ nissāya pabbajjā. tattha te yāvajīvaṃ ussāho karaṇīyo. atirekalābho — khomaṃ, kappāsikaṃ, koseyyaṃ, kambalaṃ, sāṇaṃ, bhaṅgaṃ.
♦ “rukkhamūlasenāsanaṃ nissāya pabbajjā. tattha te yāvajīvaṃ ussāho karaṇīyo. atirekalābho — vihāro, aḍḍhayogo, pāsādo, hammiyaṃ, guhā.
♦ “pūtimuttabhesajjaṃ nissāya pabbajjā. tattha te yāvajīvaṃ ussāho karaṇīyo. atirekalābho — sappi, navanītaṃ, telaṃ, madhu, phāṇitan”ti.
♦ cattāro nissayā niṭṭhitā.

Vinaya Piṭaka, mahāvaggapāḷi, 1. mahākhandhako, 65. cattāri akaraṇīyāni

♦ 129. tena M..134 kho pana samayena bhikkhū aññataraṃ bhikkhuṃ upasampādetvā ekakaṃ ohāya pakkamiṃsu. so pacchā ekakova āgacchanto antarāmagge purāṇadutiyikāya samāgañchi. sā evamāha — “kiṃdāni pabbajitosī”ti? “āma, pabbajitomhī”ti. “dullabho kho pabbajitānaṃ methuno dhammo; ehi, methunaṃ dhammaṃ paṭisevā”ti. so tassā methunaṃ dhammaṃ V..123 paṭisevitvā cirena agamāsi. bhikkhū evamāhaṃsu — “kissa tvaṃ, āvuso, evaṃ ciraṃ akāsī”ti? atha kho so bhikkhu bhikkhūnaṃ etamatthaṃ ārocesi. bhikkhū bhagavato etamatthaṃ ārocesuṃ T.1.194. anujānāmi, bhikkhave, upasampādetvā dutiyaṃ dātuṃ, cattāri ca akaraṇīyāni ācikkhituṃ —
♦ “upasampannena bhikkhunā methuno dhammo na paṭisevitabbo, antamaso tiracchānagatāyapi. yo bhikkhu methunaṃ dhammaṃ paṭisevati, assamaṇo hoti asakyaputtiyo. seyyathāpi nāma puriso sīsacchinno abhabbo tena sarīrabandhanena jīvituṃ, evameva bhikkhu methunaṃ dhammaṃ paṭisevitvā assamaṇo hoti asakyaputtiyo. taṃ te yāvajīvaṃ akaraṇīyaṃ.
♦ “upasampannena bhikkhunā adinnaṃ theyyasaṅkhātaṃ na ādātabbaṃ, antamaso tiṇasalākaṃ upādāya. yo bhikkhu pādaṃ vā pādārahaṃ vā atirekapādaṃ vā adinnaṃ theyyasaṅkhātaṃ ādiyati, assamaṇo hoti asakyaputtiyo. seyyathāpi nāma paṇḍupalāso bandhanā pamutto abhabbo haritatthāya, evameva bhikkhu pādaṃ vā pādārahaṃ vā atirekapādaṃ vā adinnaṃ theyyasaṅkhātaṃ ādiyitvā assamaṇo hoti asakyaputtiyo. taṃ te yāvajīvaṃ P.1.97 akaraṇīyaṃ.
♦ “upasampannena bhikkhunā sañcicca pāṇo jīvitā na voropetabbo, antamaso kunthakipillikaṃ upādāya. yo bhikkhu sañcicca manussaviggahaṃ jīvitā voropeti, antamaso gabbhapātanaṃ upādāya, assamaṇo hoti asakyaputtiyo. seyyathāpi nāma puthusilā dvedhā bhinnā appaṭisandhikā hoti, evameva bhikkhu sañcicca manussaviggahaṃ jīvitā voropetvā assamaṇo hoti asakyaputtiyo T.1.195. taṃ te yāvajīvaṃ akaraṇīyaṃ.
♦ “upasampannena M..135 bhikkhunā uttarimanussadhammo na ullapitabbo, antamaso ‘suññāgāre abhiramāmī’ti. yo bhikkhu pāpiccho icchāpakato asantaṃ abhūtaṃ uttarimanussadhammaṃ ullapati jhānaṃ vā vimokkhaṃ vā samādhiṃ vā samāpattiṃ vā maggaṃ vā phalaṃ vā, assamaṇo hoti asakyaputtiyo. seyyathāpi nāma tālo matthakacchinno abhabbo puna viruḷhiyā, evameva bhikkhu pāpiccho icchāpakato asantaṃ abhūtaṃ uttarimanussadhammaṃ ullapitvā assamaṇo hoti asakyaputtiyo. taṃ te yāvajīvaṃ akaraṇīyan”ti.
♦ cattāri akaraṇīyāni niṭṭhitāni.

